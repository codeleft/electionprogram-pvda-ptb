---
topic: 12
lang: nl
---
In het vijfde jaar secundair onderwijs heeft in Vlaanderen meer dan een derde
van de leerlingen één of meerdere jaren schoolachterstand. Een op vijf jonge
leerkrachten houdt het binnen de vijf jaar voor bekeken. Voor al die problemen
hebben de politici maar weinig interesse. Hoog tijd om de zaken om te draaien.

We willen een school die ingaat tegen ongelijkheid en ernaar streeft iedereen
kwaliteitsvol onderwijs te bieden.

Het is niet normaal kinderen zo vroeg al, op hun twaalfde, hun toekomst te
laten bepalen. De keuze wordt immers sterk bepaald door de sociale achtergrond
van de jongeren. Finland is ook een kampioen in de PISA-test. Maar het Finse
onderwijs scoort beter dan het Vlaamse onderwijs voor de gemiddelde prestaties
van de leerlingen. Bovendien zijn de verschillen tussen de scholen er veel
kleiner. De scholen zijn er sociaal ook meer gemengd. De schoolresultaten zijn
er veel minder bepaald door de socio-economische herkomst van de leerling.
Voor een democratische onderwijshervorming die de sociale segregatie en
ongelijkheid vermindert, kan het Finse onderwijssysteem ons inspireren. Daar
volgen de leerlingen een grotendeels gemeenschappelijk curriculum tot de
leeftijd van 16 jaar. Pas daarna kiest de leerling een studierichting die
voorbereidt op hoger onderwijs of op een beroepskwalificatie. In Finland gaan
de leerlingen in principe naar een dichtbij gelegen school die door de
gemeente wordt toegewezen. 99% van de scholen in Finland heeft de gemeente als
inrichtende macht. Geen enkele gemeente onttrekt zich aan haar
maatschappelijke plicht om alle kinderen gelijke kansen op school te
garanderen.

Vervolgens vinden we dat het doel van onderwijs moet zijn dat alle leerlingen
slagen. We hebben nood aan kleinere klassen waar betere begeleiding mogelijk
is, met speciale ondersteuning voor leerlingen met leermoeilijkheden. In
sommige gevallen is het noodzakelijk om – zoals in Finland – een tweede
leerkracht in de klas te zetten. Op die manier kan het zittenblijven sterk
beperkt worden, zonder neerwaartse nivellering. Dat gaat samen met een
versterking van de lerarenopleiding. In Finland hebben de meeste leerkrachten
een masteropleiding van 5 jaar gevolgd.

Om de sociale ongelijkheid tegen te gaan moet onderwijs ook echt gratis zijn,
in basis- en secundair onderwijs. En leerlingen moeten veel gemakkelijker
kunnen doorstromen naar het hoger onderwijs.

In België wordt de ongelijkheid nog versterkt door de concurrentie tussen de
onderwijsnetten en de dualisering tussen elitescholen en restscholen. Dat
wordt in de hand gewerkt door de vrije schoolkeuze. We moeten deze logica
omgooien en inzetten op een betere samen­werking tussen scholen en iedereen
een kwaliteitsschool aanbieden.

De school mag niet alleen dienen om een vak te leren. Onderwijs moet bijdragen
tot een evenwichtige en algemene ontwikkeling. Een ontwikkeling van hoofd,
hart en handen, als het ware. Op technisch, wetenschappelijk, intellectueel,
cultureel en sportief vlak. Om jongeren zo voor te bereiden op deelname aan de
maatschappij. Dat veronderstelt ook: kritisch zijn en voldoende inzicht hebben
om de samenleving te begrijpen. En om dan hoofd, hart en handen te gebruiken
om er een meer rechtvaardige samenleving van te maken.

Om al deze uitdagingen waar te maken, moet er een veel ruimere financiering
komen van het onderwijs: minstens 7% van het bbp. Onderwijs moet een
prioriteit worden van de regering.


