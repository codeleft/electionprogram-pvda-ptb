---
topic: 18
index: 3
title: "Zes procent btw op elektriciteit en gas."
lang: nl
---
In 2008 startte de PVDA de campagne “zes procent”. Verlaag de btw op
elektriciteit en gas, op kosten van de nucleaire woekerwinsten van Electrabel,
was de boodschap. Energie is veel te duur en ze is geen luxe, maar een
basisbehoefte. Waarom dan het luxetarief van 21 procent aanrekenen voor
verwarming en verlichting, zoals kreeft en kaviaar?
Na zes jaar campagne en 200.000 handtekeningen besliste de regering de btw op
elektriciteit vanaf april 2014 te verlagen van 21 naar 6 procent. Een mooie
overwinning. De PVDA wil dat de regering ook de btw voor gas verlaagt naar 6%,
en dat de rekening doorgestuurd wordt naar Electrabel, dat winst genoeg maakt.
